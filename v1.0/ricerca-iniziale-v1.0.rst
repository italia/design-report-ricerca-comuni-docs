Ricerca per la progettazione iniziale del modello di sito v1.0
==================================================================

Le attività di ricerca descritte in questo capitolo si riferiscono alla ricerca iniziale, effettuata nel 2018. La fase di ricerca iniziale ha preso in considerazione l’analisi della situazione esistente e delle necessità degli utenti con diverse modalità operative:

- interviste e test di usabilità sul sito del Comune di Firenze, per identificare i bisogni, le aspettative degli utenti e le criticità della UX (user experience);
- analisi desk dei siti web dei Comuni italiani per raccogliere dati quantitativi e qualitativi sullo stato dell’arte;
- interviste agli stakeholder, per allineare la visione del progetto e fare tesoro dell’esperienza dei funzionari della PA e degli esperti;
- attività di benchmarking, per identificare le buone pratiche di usabilità usate da i siti di altri comuni in Italia e all’estero.
- analisi dei risultati della ricerca qualitativa svolta per il progetto MyPortal della Regione Veneto, nell’ambito del quale è stato poi intrapreso un processo di adeguamento alle linee guida di design, partendo da attività di ricerca e service design.

Nessuna attività di ricerca può dirsi completa e definitiva, soprattutto per un’esperienza vasta e varia come la fruizione di servizi comunali da parte dei cittadini. L’attività di ricerca continuerà nel tempo per informare l’evoluzione e i miglioramenti del modello di sito comunale.
